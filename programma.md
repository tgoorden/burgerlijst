---
layout: page
title: Ons programma?
permalink: /programma/
---

Nee, hier staat geen klassiek partijprogramma. De Burgerlijst gelooft in de kracht van de mensen, niet in valse beloftes. Samen met _alle_ inwoners die dat willen, maken we na de verkiezingen een écht beleidsprogramma, dat we dan samen uitvoeren. Vrijwel alle (partijpolitieke) beloftes die we nu zouden maken, zitten échte inspraak na 14 oktober gewoon in de weg.

Maar je moet ook niet blind voor de Burgerlijst kiezen. We hebben een duidelijk plan én engagement voor Antwerpen. In onze [white paper participatie](/assets/docs/Burgerlijst_whitepaper_v1.3.pdf) kan je lezen hoe we échte inspraak willen organiseren op alle niveau's van de stad. Hieronder kan je lezen hoe dat er voor bepaalde onderwerpen zou uitzien.

Daarnaast zijn onze kandidaten voor de [stad Antwerpen](/kandidaten_gemeenteraad.html) en het [district Antwerpen](/kandidaten_district.html) stuk voor stuk enthousiaste mensen die graag van je horen. Wat is er voor jou moeilijk in de stad? Hoe zouden we samen dingen kunnen verbeteren? Al onze kandidaten hebben de [democratische eed](/eed/) getekend. Hiermee stellen ze zich persoonlijk garant voor een bestuur zonder corruptie, maar met volledige transparantie. Geen enkele van onze kandidaten zijn hebben vroeger op een partijlijst gestaan. Ze hebben allemaal opleidingen gekregen in participatietechnieken, mensenrechten, empathisch luisteren, de werking van de gemeenteraad, etc.

De Burgerlijst kandidaten zijn er met andere woorden klaar voor.

De voorbije jaren hebben we hard gewerkt aan burgerinspraak. Zo organiseerden we voor elke gemeenteraad een zogenaamde [Burgerraad](http://www.burgerraad.be). Hier kan eender wie de ontwerpbesluiten van de gemeenteraad komen lezen, vragen stellen en commentaar geven. Voor de Burgerraad was dit eenvoudigweg niet mogelijk. Tijdens de Burgerraden hebben we veel geleerd over hoe besluiten _eigenlijk_ genomen worden, wat niet altijd een fraai beeld opleverde. Lees [hier](/assets/docs/burgerlijst_evaluatie_gemra17092018.pdf) ons rapport over 6 jaar Gemeenteraad.

## Maar hoe gaat het dan _concreet_?
 
Wellicht vraag je je af hoe échte inspraak er zou uitzien? Hier krijg je al een voorproefje van hoe dat zou werken. De hervorming van de gemeente- en districtsraden is uiteraard cruciaal om échte inspraak te organiseren. Daarna zie je een paar uitwerkingen voor de meest actuele thema's. Merk wel op dat dit niet de enige manieren zijn om inspraak en transparantie te organiseren voor deze thema's. Het zijn dan ook geen (goedkope) beloftes, maar een blik op hoe we naar dit soort thema's kijken. Als je nog zo'n thema kent, laat het ons gerust weten!

# Hervorming gemeente- en districtsraden

Om de algemene werking van besluitvorming in de gemeente- en districtsraden te verbeteren, stelt de Burgerlijst verschillende ingrepen voor: 

## Online publicatie van ontwerpbesluiten

De gemeenteraad moet elk publiek ontwerpbesluit minstens twee weken voor de finale beslissing online publiceren, inclusief alle bijlages. Hierdoor moet het mogelijk worden voor burgers rustig de dossiers te lezen waarin ze geïnteresseerd zijn en vragen stellen of opmerkingen overmaken aan raadsleden. Dit moet allemaal gebeuren voor het besluit genomen is, anders is er geen sprake van échte inspraak.

## Permanente burgerraad

De burgerraad delibereert parallel aan de gemeenteraad ontwerpbesluiten en formuleert adviezen aan de gemeenteraad. De samenstelling van de raad dient representatief te zijn voor de stad qua gender, geografische spreiding en gebeurt best door lottrekking.

De samenstelling van deze raad wijzigt elke drie tot zes maanden, zodat voldoende burgers de kans krijgen om hier aan deel te nemen. Afhankelijk van de onderwerpen, worden er experten betrokken. In vele steden, landen en regio’s heeft een citizens’ assembly (in verschillende vormen) een positieve invloed op de kwaliteit van besluitvorming.
 
## Initiatiefrecht voor burgers

Op dit moment is het enkel mogelijk om initiatief te nemen door gemeenteraadsleden. We willen dit uitbreiden naar burgers. Burgers kunnen, vanuit bijvoorbeeld buurtwerkingen, een initiatief nemen om in de gemeenteraad te brengen. Zo kunnen burgers constructief meedenken en werken aan het beleid, door vragen te stellen, opmerkingen te maken en eventueel zelfs voorstellen formuleren.

## Jaarlijks grootschalig burgerplatform

Op een groot jaarlijks burgerplatform bespreken overheid, bedrijven en burgers de prioriteiten op lange termijn. Het platform biedt ruimte voor een diepgaand en gelijkwaardig gesprek tussen de verschillende partners over waar we met onze stad naartoe willen gaan.  Het platform moet ruimte bieden voor diepgaand en gelijkwaardig debat tussen burgers, economische en politieke stakeholders. Het creëert ruimte voor langetermijnperspectief en uitwisseling en het verkleint de kloof tussen de verschillende partners: burgers, overheid en zowel commerciële als niet-commerciële organisaties.
 
## Aanstellen van knooppuntmedewerkers in alle kabinetten

De knooppuntmedewerkers in de kabinetten onderhouden nauwe contacten met middenveldorganisaties en ondernemingen.  Ze verdedigen alle belangen door netwerken tussen alle partners aan te moedigen en te faciliteren. Daarnaast bewaken ze beslissingsprocessen en kijken ze na of alle partners gelijkwaardig gehoord zijn. Ze zijn als het ware de participatiemedewerkers binnen de kabinetten.

## Thematisch burgerpanel voor ethische dossiers

Een thematisch burgerpanel is een representatieve groep burgers die door loting werd samengesteld. Het burgerpanel behandelt complexe en gevoelige thema's in de diepte en formuleert vervolgens voorstellen voor de gemeenteraad. Een procescoach en experten staan het panel daarin bij. Het burgerpanel verwerkt thema's die vaak door ideologieën worden gekaapt, terwijl ze gebaat zijn bij een grondig en menselijk overleg. Denk bijvoorbeeld aan het 'hoofddoekendebat'.

## Wijkplatformen, lokale overlegplatformen

Bij beslissingen die een sterke impact hebben op een bepaalde wijk of bepaalde groep burgers (bv. kinderen, ouders en leerkrachten over scholen, handelaars en winkeliers over een winkelstraat, omwonenden bij de heraanleg van publieke ruimte, betrokkenen i.v.m. waterstand, etc.) dient de gemeenteraad een wijkplatform of thematische commissie te organiseren waarbij alle relevante stakeholders, inclusief belanghebbende burgers aan moeten kunnen deelnemen met spreekrecht. In combinatie met andere maatregelen zal dit zorgen voor betere doorstroming van informatie en expertise naar besluitvorming.
 
## Een laagdrempelig en toegankelijk online en offline inspraakplatform

Inspraak moet laagdrempelig kunnen. Een online platform en een offline variant waar burgers zelf ideeën kunnen lanceren en communiceren is de absolute basis. Burgers kunnen er beslissingsprocessen volgen op een tijdslijn. Ze kunnen feedback geven op ontwerpbesluiten _voordat_ zij naar de gemeente- en burgerraad gaan. Er is een nauwe samenwerking met de buurt- en wijkcomités.

# Toepassing op actuele thema’s

Hoe zou de Burgerlijst filosofie er uit zien binnen bepaalde politieke thema’s? Ongeveer zo:

## Stadsontwikkeling en ruimtelijke ordening

De onmiskenbare belangenvermengingen en duistere deals moeten verdwijnen. Dat betekent dat alles start met transparantie: Wanneer een nieuwe ruimtelijke plan wordt ontwikkeld wordt, moet dat onmiddellijk gemeld worden, vanaf de allereerste fase. Het stadsbestuur moet 100% transparant zijn in welke bedrijven en organisaties over de vloer komen en wat er met hen besproken wordt. Het is goed dat er in de stad geïnvesteerd wordt, maar alleen als die investeringen het daglicht verdragen.

Wanneer er ruimte beschikbaar komt in de stad, willen we van bij het begin burgers betrekken bij het maken van nieuwe plannen. Wat heeft de buurt nodig? Wat gaat er goed, wat loopt er mis in specifieke straat? Niemand die dat beter weet dan de lokale bewoners. Voor sommige projecten (scholen, nieuwe stadsdelen, etc) kunnen er mensen betrokken uit bredere delen van de stad.
Hoe complexer het project, hoe uitgebreider de inspraakmethode. Voor de heraanleg van een pleintje kan bijvoorbeeld een reeks workshops in de buurt volstaan. Voor heel grote ontwikkelingen heb je meer tijd en inspanningen nodig. In extreme gevallen (heel complexe of conflictgevoelige projecten) kan een geloot burgerpanel nodig zijn.

## Mobiliteit en verkeersveiligheid

Mobiliteit is een moeilijk onderwerp met veel impact. Niet alleen hoe vlot je je kan verplaatsen, maar ook hoe veiligheid en luchtkwaliteit hangen allemaal af van het mobiliteitsbeleid. Inspraak over mobiliteit moet dus goed aangepakt worden. Iedereen die meewerkt moet alle informatie krijgen die ze nodig hebben of waar ze om vragen. Zodat iedereen goed begrijpt wat de gevolgen van bepaalde beslissingen (kunnen) zijn.

Mobiliteit wordt best uitgewerkt voor de hele stad, niet stukje per stukje. Daarom moeten Antwerpse burgers eerst een visie op een mobiele stad van de toekomst maken, voor we beginnen aan concrete dossiers. Zo vermijden we dat de stad een lappendeken wordt van “oplossingen” die niet bij elkaar passen.

Op het gebied van mobiliteit zijn er erg veel dingen misgelopen de laatste jaren (en decennia) eigenlijk. Zo loopt er een autostrade dwars door het midden van de stad, wat heel veel zaken moeilijk maakt. Daarbij valt het op dat politieke partijen het belangrijker vinden om elkaar te bekampen over dit onderwerp, dan samen naar goede oplossingen te zoeken. Daarom is het bij uitstek een onderwerp waar een breed inspraakproces veel beter zou werken.

## Luchtkwaliteit, klimaat, waterproblematiek en milieu

Ook deze onderwerpen doen het niet goed in de particratie. Om een slim klimaatbeleid te voeren, moet je verder kunnen (en durven) denken dan enkel de volgende verkiezingen. Ook om de luchtkwaliteit drastisch te verbeteren of het grondwaterpeil te verbeteren, moeten we boven de partijen en verkiezingen uit kunnen stijgen. Anders blijven het conflictdossiers waar al te vaak economische belangen uiteindelijk de overhand nemen over de stem van burgers.

Deze onderwerpen hebben we nood aan burgerpanels die - los van electorale belangen - naar oplossingen zoeken. In die burgerpanels moeten alle soorten stemmen aanwezig zijn. Omdat deelnemers aan burgerpanels niet (her)verkozen moeten worden, kunnen ze objectief en constructief werken aan een échte langetermijnvisie.

Bij milieuproblemen worden heel vaak (politieke) “oplossingen” gezocht die enkel de symptomen aanpakken, maar niet de oorzaak. Daardoor raakt het heel vaak gewoon niet opgelost of verplaatst men het probleem gewoon. Ook zien we veel te vaak dat cijfers over milieu (o.a. over luchtkwaliteit) in Antwerpen compleet verkeerd voorgesteld worden. Ook dat kan natuurlijk niet. Naast inspraak is correcte informatie hier letterlijk van levensbelang.

## Veiligheid, camera’s, etc

Zou je meer camera’s in je straat willen? Op je werkplek? Op school? Camera’s kunnen helpen bij het bestrijden van misdaad, maar mensen die ergens wonen of werken, moeten daar mee over kunnen beslissen. Ze hebben vaak een beter idee over hoe en wanneer zo’n middelen het beste ingezet worden. Misschien is het zomaar volhangen van een stad met camera’s iets waar burgers toch eens over gehoord moeten worden. Camera beelden kunnen op een dag ook misbruikt worden door eender wie er aan de macht komt. Het is daarom niet slecht om ook hier met de langetermijnimpact rekening te houden.

Veiligheid in een stad zoals Antwerpen is een complexe combinatie van handhaving en preventie. Niet alleen een kwalitatief politiekorps dat veel vertrouwen geniet, maar ook bijvoorbeeld een actieve buurtwerking zijn cruciaal om eventuele problemen zo veel mogelijk te voorkomen en - indien dit niet gelukt is - te stoppen. Omdat niet elke wijk op dezelfde manier in elkaar zit, is er ook niet 1 oplossing voor alle veiligheidsproblemen. En precies daar kunnen buurtbewoners prima helpen: Ze weten perfect waar en hoe er mee preventie nodig is, welke middelen wel of niet werken, enzovoort. Burgers weten het beste hoe hun buurt veilig voor iedereen kan gemaakt worden én tegelijkertijd fijn om te wonen kan blijven.

## Armoede/huisvesting/jobs

Armoede, betaalbare woningen en het vinden van werk is een groot probleem in Antwerpen. Deze dingen worden sterk beïnvloed door beslissingen en gebeurtenissen ver buiten Antwerpen, zoals economische veranderingen of wetten op nationaal, Europees of globaal niveau. Toch kan er in de stad veel aan gedaan worden door transparant aan de slag te gaan met inspraak.

De Burgerlijst stelt thematische participatiegroepen voor die positieve voorstellen uitwerken op zowel korte als op de lange termijn. Wie doet er mee? Alle belanghebbende organisaties zoals armoedeverenigingen, sociale organisaties, maar ook werkgeversorganisaties, experts en burgers met levenservaring worden betrokken.

Beslissingen die op het eerste zicht hier niets mee te maken hebben, maar toch een (negatieve) impact kunnen hebben op armoede of werkgelegenheid worden eerst afgetoetst aan deze groep.

## Zwerfvuil

Veel Antwerpenaren storen zich aan het zwerfvuil in de straten. Dit is een probleem waar zowel bewustwording als oorsprong, gedrag, infrastructuur en handhaving een rol spelen: wegwerpverpakkingen, vuil op straat gooien, het ontbreken (of soms aanwezig zijn) van vuilnisbakken en eventuele boetes spelen allemaal mee. Daarom is het belangrijk dat alle actoren, zoals bewoners en buurtcomités, onderwijs, verpakkingsindustrie, politie en stadsadministraties verantwoordelijk voor afvalbeheer en opkuis betrokken worden bij het zoeken naar, maken en uitvoeren van effectieve en structurele oplossingen.

Momenteel zijn er in Antwerpen reeds verschillende burgerinitiatieven die werken rond zwerfvuil en het afvalprobleem. Deze kunnen maximaal betrokken worden en professioneel versterkt.

## Onderwijs

Om degelijk onderwijs te kunnen organiseren moeten heel wat stakeholders betrokken worden. 
Niet alleen de leraren en schooldirecties, ook de leerlingen, hun ouders en de buurt rond de school moeten kunnen deel uitmaken van wat er binnen en rond de school gebeurt.

Concreet wil de Burgerlijst werk maken van een sterkere overkoepelende oudervereniging, een betere vertegenwoordiging van ouders in het LOP en een betere communicatie tussen ouders en de stadsadministratie. Ouders worden op dit moment te weinig betrokken bij dossiers als inschrijvingen, verkeersveiligheid en luchtvervuiling in en om de school, maaltijden op school, solidariteit tussen ouders op school enz. Er is ook geen enkele manier om feedback te geven op beslissingen die gemaakt worden. Het dossier rond de inschrijvingen voor secundair onderwijs is een voorbeeld van hoe de communicatie tussen de schepen en de ouders erg fout is gelopen. Het aanwerven van een knooppuntmedewerker die alle betrokkenen in kaart brengt en communicatiekanalen ontwikkelt is hier een oplossing.

## Ondernemen

Ondernemers zijn natuurlijk reeds zeer actieve burgers. Op allerlei manieren hebben ze een grote impact op de stad. Dat kan fantastisch zijn voor haar bewoners en soms loopt het minder goed (al is dit eerder zeldzaam). Uiteraard worden ondernemers actief uitgenodigd in alle inspraakprocessen die ook voor hen relevant zijn. Daarbij zorgen we er voor dat ze samen met inwoners van de stad kunnen kijken naar uitdagingen en befhoeftes, om dan met hun creatieve en enthusiaste denken aan de slag te gaan.

In een participatieve stad is het belangrijk dat ondernemers ruimte krijgen om dingen uit te proberen. Ideeën die veel impact hebben op een buurt, kunnen daarom voorsteld worden aan buurtwerkingen. Hierdoor krijgt de onderneming alle feedback die ze nodig heeft om het project succesvol te laten verlopen. Zo voorkomen we eventuele klachten en spanningen en krijgt de ondernemer de welkom die zij of hij verdient. Actieve burgers in je raad van advies als het ware.
